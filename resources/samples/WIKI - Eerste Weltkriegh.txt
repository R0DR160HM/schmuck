De Eerste Weltkriegh waar en globaaler Konflikt zwischich zwaai Koalizione: de Alliaate (odder Entente) un de Mittelmecht. Die Kemf sin hauptsechlich in Ëuropa un dem Mitteloste basseerd, sowie in Deel fun Afrika un de Asje-Pazifik. In Ëuropa waare-se dorrich Schitzgraavekriegh un die Aanwennung fun Artillerie, Maschinegewehre un chemische Waffe (Gaas) karaktëriseerd. De Eerste Weltkriegh waar enner fun de dedlichste Konflikte fun de Geschicht un hod schetzungsweis 9 Millione umgebrungne un 23 Millione ferwunde Soldaate sowie bis zu 8 Millione zivile Dodesopfer kauseerd, drunner Fellkermord (inklusiv dem Fellkermord aan de Armenjer). Die Bewehung fun fiel Leit waar en wichticher Faktoer bei de Spanisch Gripp, wo Millione dodgemach hod.

Zu de Uersache fum Eerste Weltkriegh geheere de Uffstieh fun Deitschland un de Nittergang fum Osmaanische Reich, wo das Kreftgleichgewicht in Ëuropa gesteerd hod, sowie die zunemmend ëkonomisch Kompetizion zwischich de Nazione, wo dorrich neie Welle fun Industrialiseerung un Imperialismus kauseerd waar sin. Die wachsende Spannunge zwischich de Grosmecht un uffem Balkan erreichde aam 28. Juni 1914 en Hehepunkt, wie en bosnischer Serreb mim Naame Gavrilo Princip de Erzherzoch Franz Ferdinand, de Erreb fum eesterreichische-ungrische Tron gemord hod. Eesterreich-Ungre hod Serrvje ferantwortlich defor gemach un hod aam 28. Juli de Kriegh ferkinnichd. Russland hod sich mobiliseerd zu de Ferteidichung fun Serrvje, un aam 4. Agust sin Deitschland, Russland, Frankreich un das Fereenichde Keenichreich in de Kriegh ringezoh waar, un die Osmaane sin im November fum sellviche Joher aach rinkomm. Deitschland sein Stratëgie in 1914 waar Frankreich schnell se besieghe un dann sein Streidkreft aan die russisch Front se ferlehe. Es had awer keen Erfollich, un aam Enn fum Joher hod die Westfront aus en dorrichgehnde Linje fun Schitzgreeve bestann, wo sich fum Äärmelkanaal bis in die Schweiz erstreckd hod. Die Ostfront waar dinamischer, awer trotz kostiche Offensive konnd keen Seit en dëzisiv Fortel krien. Italje, Bulgarje, Rumenje, Griecheland un annre sin fun 1915 aan rinkomm.

In April 1917 sin die Fereenichde Staate uff de Seit fun de Alliaate in de Kriegh rinkomm, noghde dass Deitschland de unlimiteerde Submarinkriegh geghe die atlantisch Schifffaart wieder aangefang hod. Speder im sellviche Joher hon die Bolschewiki in de russische Oktoverrëvoluzion die Macht iwernomm. Sowjetrussland hod en Waffestillstand unnerzeichend, gefollichd fun enem Sëparaatfriede im Merz 1918. In dart dem Monat hod Deitschland en Offensiv im West aangefang, wo das deitsche Heer, trotz aanfenglicher Erfollich, kraftlos un dëmoraliseerd geloss hod. En erfollichreich Gegheoffensiv fun de Alliaate fun Agust 1918 aan hod de Sammerbruch fun de deitsch Frontlinje kauseerd. Aam Aanfang fum November hade Bulgarje, das Osmanische Reich un Eesterreich-Ungre Waffestillstenn mit de Alliaate unnerzeichend, wo dedorrich Deitschland isoleerd geblibb is. Wal-er en Rëvoluzion im eichne Land gesihn hod, hod de Kaiser Wilhelm II aam 9. November abdikeerd un de Kriegh is zum Enn komm mim Waffestillstand fum 11. November 1918.
