Rio Grande do Sul is enner fun de 27 fëderative Eenheede fun Brasilje. Er is de siedlichste Staat un bild, mit Santa Catarina un Paraná, die Siedrëghion. Mit ener Arëa fun 281.730 km², is-er de neuntgreste Staat un is fun 497 Munizippe gebild. Die Bewohne fum Rio Grande do Sul werre als Gaúchos odder mannichmol Siedriograndenser genennd. Die Hauptstatt is Porto Alegre.

Fiel fun Rio Grande do Sul seine Bewohner hon deitsch odder italjaanisch Abstammung. En gros Deel defun is zweusprochich un kann nevich Brasiliaanisch, die Nazionaal un Landssproch, aach rëghionaale Sproche spreche, hauptsechlich Riograndenser Hunsrickische Sproch un Talian.
