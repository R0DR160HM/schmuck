Deitschland (deitsch: Deutschland) is en Land in Mittelëuropa. Es grenzd im Norde aan das Nordmeer, Denemarrik un das Ostmeer, im Osten aan Pole un Tschechje, im Siede aan Eesterreich un die Schweiz un im Weste aan Frankreich, Luxemborrich, Belche un die Nitterlande. Sein sechzen Deelstaate hon en Totaalpopulazion fun iwer 84 Millione Mensche un ener Flech fun 357.588 km², was-es zum populazionsreichste Mitgliedstaat fun de Ëuropäisch Union machd. Die Hauptstatt populazionsgrest Statt is Berlin un sein wichtichst Finanzzentrum is Frankfort. Das grest Urbaangebied is das Ruhergebied.

Deutschland sein Klima is tëmpereerd, das heesd, die Tëmperatuer varieerd im Laaf fum Joher, mit ener Dorrichschnitttëmperatuer fun iwer 10 °C in de wääremste Monate un zwischich -3 un 18 °C in de kalde Monate. Das Land hod die grest Populazion in de Ëuropäische Union un is aach die drittgrest Populazion mit internazionaale Immigrante in de ganz Welt.

Deitschland werd als Grosmacht mit ener staarik Ëkonomie beschribb. Es hod die grest Ëkonomie fun Ëuropa. Als Weltmacht in Industrie, Wisseschaft un Tëknologie is-es de drittgreste Ëxportatoer un Importatoer fun de Welt. Als entwickeld Land bied-s soziaal Sicherheed, en allgemeen Gesundheetssistem un kostelos Hoghschulbildung. Deitschland is Mitgield fun de Fereende Nazione, dem Ëuroparod, de NATO un de OECD sowie Grindungsmitglied fun de Ëuropäisch Union, de G7 un de G20.

De deitsche Naame Deutschland, uerspringlich diutisciu Land („die deitsche Lenner“), kommd fun deutsch (deitsch), wo fum althoghdeitsche diutisc "fum Follek" (fun diot odder diota "Follek") abstammd, wo uerspringlich ferwernnd waar is, fer dem gewehnliche Follek sein Sproch fun Latein un seine romaanische Nohkommer se unnerscheede. Das kommd dann fum protogërmaanische *þiudiskaz "fum Follek" (wo defun aach die latiniseert Forrem Theodiscus kommd), fum *þeudō, abstammend fum proto-indoëuropäische *tewtéh₂- "Follek", wo defun aach das Wort Teutonen stammd.
