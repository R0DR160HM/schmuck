Die deitsch Sproch odder Deitsch (uff Deitsch: Deutsch) is en westgërmaanisch Sproch aus de indoëuropäisch Sprochfamilje, wo hauptsechlich in West- un Mittelëuropa gesproch werd. Es is die aam weideste ferbreid un offiziaal odder kooffiziaal Sproch in Deitschland, Eesterreich, de Deitschschweiz, Lichtenstein un Siedtirol. Es is aach en offiziaal Sproch in Luxemborrich un Belche, sowie en aanerkennd Nazionaalsproch in Namibia. Es gebbd aach bedeidende deitschsprochiche Gemeinde in Frankreich (Elsass), Tschechje (Nordbehme), Pole (Owerschlesje), de Schlowackei (Rëghion Košice, Zips un Hauerland), Denemarrik (Nordschleswich), Rumenje un Ungre (Sopron).

Das modern Deitsch hod sich allmehlich ausem Althoghdeitsch entwickeld, wo sich im Frihmittelelter ausem Protogërmaanisch entwickeld hod. Noh English is Deitsch die aam zwettheifichste gesprochne gërmaanisch Sproch, sowohl als Eerst- wie aach als Zwettsproch. Alles mitsammer is Deitsch die aam fiertheifichste gelernd Zwettsproch.

Heitsedaagh is Deitsch enn fun de wichtichste Sproche fun de Welt. In de Ëuropäisch Union is-es die aam heifichste gesprochne Muttersproch. Deitsch werd aach fiel als Fremdsproch unnericht, besonnerst in Kontinentaalëuropa (wo-s noh Englisch un Franzeesisch die aam drittheifichste unerricht Fremdsproch is) un in de Fereenichde Staate. Die Sproch hod Influss uff Filosofie, Tëologie, Wisseschaft un Tëknologie. Es is die aam zwettheifichste benutzd wisseschaftlich Sproch un die aam drittheifichste uff Websites benutzd Sproch. Die deitschsprochiche Lenner stehn bei de jeherlich Publikazion fun neie Bicher aan finnefter Stell, wal een Zehntel fun alle Bicher (inchlieschlich E-Books) weltweid uff Deitsch publikeerd werre.

Deitsch is en flëktierend Sproch mit fier Fell fer Substantive, Pronome un Adjëktive (Nominativ, Akkusativ, Gënitiv un Dativ), drei Geschlechter (mennlich, weiblich un sechlich) and zweu Numre (Singulaar un Pluraal). Es gebbd starrke un schwache Verrve. De meerste Wortschatz stammd ausem alte gërmaanische Naast fun de indoëuropäisch Sprochfamilje, wärend en kleenrer Deel deelweis ausem Latein un Griechisch stammd un wenicher Werter ausem Franzeesisch un moderne Englisch komme. English is awer die Hauptquell fun neirer Lehnwerter.

Deitsch is en plurizentrisch Sproch. Die drei padroniseerde Variante sin deitsch, eesterreichisch un schweizerisch Padrongdeitsch. Das Padrongdeitsch werd mannichmol Hoghdeitsch gennend, was sein rëghionaaler Uersprung bedreffd. Deitsch is aach fer sein breid Spektrum aan Dialekte bekannt, un fiel Variante existiere in Ëuropa un annre Deele fun de Welt. Etliche fun diese net padroniseerde Variante sin fun rëghionaale odder nazionaale Rëghierunge aanerkennd un geschitzd waar.

Seid 2004 dreffe sich die Staatsowerheipter fun de deitschsprochiche Lenner jeherlich, un de Rod fer deitsch Rechtschreivung is das wichtichste internazionaale Organisazion fer dem Deitsch sein Rechtschreivung se rëguleere.
Geschicht

Die Geschicht fun de (hogh-)deitsche Sproch werd oft in fier Abschnitte unnerdeeld:

    750–1050: Althoghdeitsch
    1050–1350: Mittelhoghdeitsch
    1350–1650: Frühneihoghdeitsch
    ab 1650: Neihoghdeitsch

Gëografisch Ferdeelung

Weche de deitsch Diaspora un die Populariteet fun Deitschunnerricht als Fremdsproch erstreckd sich die gëografisch Ferdeelung fun Deitschsprochiche iwich alle bewohnde Kontinente.

En genau, weltweid Zaal fun deitsche Muttersprochler werd awer dorrich die Existenz fun ferschiedne Varieteete komplikeerd, wo defun de Status als sëparaate Sproche odder Dialekte aus politische un linguistische Grind disputeerd is, drunner quantitativ starrke Varieteete wie bestimmte Forrme fun Alemannisch un Plattdeitsch. Wemm-ma meh odder wenicher Variëteete als Deitsch aussihd, werd geschetzd, dass ungefäer 90–95 Millione Mensche Deitsch als Muttersproch spreche, 10–25 Millione spreche es als Zwettsproch un 75–100 Millione als Fremdsproch. Das däd die Existenz fun ungefäer 175–220 Millione Deitschprochiche weltweid bedeide.
