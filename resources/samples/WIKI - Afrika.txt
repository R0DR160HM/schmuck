Afrika is en Kontinent uff de Äerd. Im Sistem mit sieve Kontinente, is-es, gemess aan de Gres un de Populazion, de Zwettgreste (noh Asje), wärend es im Sistem mit finnef Kontinente de Drittgreste is (noh Ëurasje un Amerika) gemess aan de Gres un de Zwettgreste (noh Ëurasje) gemess aan de Populazion. Zusammer mit de dezugeheerende Insle, umfassd-s en Flech fun ungefäer 30.3 Millione Quadraatkilometer, wo ungefäer 6% fun de Äerd eerer Flech un 20% fun de Landflech bedeckd. Die Populazion fun Afrika is die jingst fun alle Kontinente; die Dorrichschnittselt in 2012 waar 19,7 Joher, wärend die weltweid Dorrichschnittselt 30.3 Joher waar. Trotz ener grose Gamm fun Natuergider, is Afrika de ääremste Kontinent pro Kopp un de zwettääremste noh ganzem Reichdum, noch for Ozeanje. Wisseschaftler feere das uff ferschiedne Faktore zurick, so wie Gëografie, Klima, Korrupzion, Kolonialismus, de Kalde Kriegh un Neokolonialismus. Trotz där geringe Konzentrazion fun Reichdum, mache die jingst ëkonomisch Expansion un die gros un jung Populazion Afrika zu enem wichtiche ëkonomische Mërkaate im breidre globaale Kontext. Afrika hod en gros Quantie fun Natuergider un Naarungsmittle, zum Beispiel Diamante, Zucker, Sals, Gold, Eise, Kobalt, Uraan, Kupper, Bauxit, Silver, Pëtrolium, Äerdgaas, Kakaubohne un tropische Fricht.
