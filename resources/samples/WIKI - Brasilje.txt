Brasilje (aach Brasil odder Brësilje) is das grest un estlichst Land fun Siedamerika un Lateinamerika. Es is das finneftgrest Land fun de Welt noh Flech un das siebtgrest noh Populazion. Sein Hauptstatt is Brasília un sein Populazionsreichst Statt is São Paulo. Brasilje is en Bunnesrëpublik, wo aus 26 Bunnesstaate un enem Bunnesdistrikt bestehd. Es is das eenzichst Land in Amerika, wo Portugiesisch die offiziaal Sproch is. Brasilje geheerd zu de multikulturaaleste un etnisch diverseste Nazione fun de Welt weche de seid iwer een Joherhunnerd Massinwannrung aus de ganze Welt.

Brasilje grenzd im Oste de Atlantische Ozëaan un hod en 7.941 Kilometer lang Kist. Es bedeckd ungefäer die Helleft fun Siedamerika sein Landflech un grenzd aan all annre Lenner un Gebiede fum Kontikent auser Ëquatoer un Chilë. Das brësiljaanisch Amazonasbecke umfassd en riesicher tropischer Wald, wo en divers Wildleve, en Diversiteet fun ëkologische Sisteme un iwerflissiche Natuergider abrigeerd. So en eenzichaartich Umwelterreb stelld Brasilje uff Platz enns fun 17 mëgadiverse Lenner. Dem Land sein natierlich Reichdum bringd aach globaale Interess uff, wal Umweltdëgradazion direkt Nohwerrkunge uff globaale Probleme wie Klimaennrung un Biodiversiteetferlust hod.
